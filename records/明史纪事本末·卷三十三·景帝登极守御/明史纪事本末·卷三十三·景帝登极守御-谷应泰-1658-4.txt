上始入也先营，也先拜稽首，侍坐设宴，令妻妾出上寿，歌舞为乐。仍奉上居伯颜帖木儿营，去也先营十馀里，伯颜帖木儿与其妻见上，亦如也先礼。也先屡欲谋害，会夜大雷雨，震死也先所乘马，谋乃沮，且加礼焉。袁彬侍左右，颇知书，性警敏。又有哈铭者，先随使臣吴良羁留在北，至是亦与彬同侍。又有卫
沙狐狸者，亦随上至漠北，供薪水，劳苦备至。 

二十九日，太后遣太监金英传旨：“皇太子幼冲，郕王宜早正大位，以安国家。”时议者以时方多故，人心危疑，思得长君以弭祸乱。于是文武群臣交章劝进，王再辞让。众请遵太后命，允之，遂择日行
礼。 

九月戊寅朔，上在迤北，也先遣使来言，欲送上还京师。使还，以金百两、银二百两、彩币二百匹
赐也先。 

癸未，郕王即皇帝位，遥尊上为太上皇，诏赦
天下，改明年为景泰元年。 
