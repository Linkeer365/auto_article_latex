直、胡濙、于谦、石亨来。”上皇谕复、荣曰：“彼无善意，汝等宜急去。”二人辞归。寇益四出剽掠，焚三陵殿寝祭器，逼宣武门，南逾芦沟桥，散掠下邑，攻城益急。石亨折弓厉声曰：“宰臣不出计，莫能支矣。”大学士陈循等疏请敕宣府、辽东总兵杨洪、曹义各选劲骑与官军夹击。又请旨募斩也先者，赏万金，封国公。复伪作喜宁与太监兴安书云：约诱也先入寇，欲乘其孤军取之。书为也先逻卒所获，也先颇疑喜宁。既而宣府、辽东兵至，军大振。时诸军二十二万列城下，寇见大军盛而严，不敢轻犯。以数骑来尝，谦设伏空屋，遣骑诱之。遂以万骑来薄，伏发败之。石亨出安定门，与其从子彪持巨斧突入中坚，所向披靡，敌却而西。亨追战城西，复却而南。彪率精兵千人诱寇至彰义门，寇见彪兵少，逼之，亨率众乘之，寇败走。神机营都督范广以飞枪火箭杀伤甚众。都督孙镗御寇西直门失利，诸将不相援。镗急叩门求入，给事中程信监军西城，言镗小失利，即开门纳镗。贼益张，人心益危。乃闭城趋镗战，寇逼城，镗兵走死地，亦附城战。信与都督王通、都御史杨善城上鼓噪，枪炮佐镗。毛福寿、高礼往援，礼中流矢。石亨兵亦至，乃引退。于是也先知我有备，气稍沮。于