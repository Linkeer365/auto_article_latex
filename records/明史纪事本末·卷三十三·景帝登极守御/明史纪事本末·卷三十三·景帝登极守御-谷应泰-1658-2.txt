顺从旁叱百官去，给事中王竑愤起捽顺首，曰：“马顺往时助振恶，今日至此，尚不知惧！”众争殴之，或就脱顺靴，捶击躧踏，立毙顺。众又索振党内使毛、王二人，英捽令出，亦击杀之，曳三尸陈东安门，军士犹争击不已。逾时，执振侄锦衣卫指挥王山，反接跪于廷，众唾骂之。于是众竞喧哗，班行杂乱，无复朝仪。百官既殴杀顺，益恟惧不自安。王亦屡起，欲退还宫。兵部侍郎于谦直前揽王衣，曰：“殿下止。振罪首，不籍无以泄众愤。且群臣心为社稷耳，无他。”王从之，降令旨奖谕百官归莅事，马顺罪应死，勿论。众拜谢出。是日，事起仓卒，赖谦镇定。谦排众翊王入，袍袖为裂。既出，吏部尚书王直者，笃老臣，执谦手而叹曰：“朝廷正藉公耳！今日虽百王直，何能为！”丙子，移王座入奉天门左受朝。陈镒奉令旨，籍振并其党彭德清等家。振第宅数处，壮丽拟宸居，器服珍玩，尚方不及，玉盘径尺者十面，珊瑚高者七八尺，金银十馀库，马万馀匹，皆没官。脔山于市，族属无少长皆斩。振暨山弟林等皆从驾，死
于兵。太后命以于谦为兵部尚书。 

二十三日，也先拥上至大同城下，索金币，约