以谦总督。列侯石亨、杨洪、柳溥为总兵，太监曹吉祥、刘永诚等监之。馀步骑仍归三大营，曰老营。自是兵将相识，每出征即令原管都督领之，故号令归一。洪、亨皆老将宿猾，而亨尤贪纵。谦威令严密，目视指屈口奏，悉合机宜。亨等虽为大帅，进止赏罚一
由谦，相顾𫖯首而已。 

戮左都督杨俊。俊，杨洪子也，恃勇桀骜不可驯。先备独石、马营等。土木之变，弃城逃归，马营、龙门等入城皆不守。既而命为参将，帅兵巡哨怀来等处，复辄调永宁守备官军于怀来，将永宁城西门砌塞。于谦劾其“方命专权，擅作威福”。诏宥不问。俊又以私怒都指挥陶忠，杖挞死。父洪惧祸，奏取俊还京，随营操练。既至，谦并劾其独石弃城，丧师辱国，及怀来私仇，捶死边将之罪，谓：“非诛俊，无以惩戒将来。”兵科给事中叶盛等亦劾之。于是逮系
法司，议罪，斩于市。 

阿剌遣使贡马请和，边臣留之怀来，以闻。是时，鞑靼政事，也先专之，兵最多。脱脱不花虽为汗，兵少。知院阿剌兵又少。君臣鼎立，外亲内忌。其