合兵南侵，利多归也先，而弊则均受。及也先欲和，耻屈意，阴使阿剌等来言。于是礼部会议，请遣太常少卿许彬、锦衣都指挥同知马政译来使情伪。彬等言：“也先果欲议和罢兵，且奉还上皇。”奏至，帝问尚书学士陈循曰：“也先可和耶？”循曰：“遣而备之。”上曰：“然。”乃降玺书厚赐阿剌，数“也先挟诈，义不可从。即阿剌必欲和好，待瓦剌诸部落北
归，议和未晚。不然，朕不惜战也。” 

六月，吏部尚书王直等言：“也先遣使请上皇还京，盖上下神祇阴诱其衷，使之悔悟。伏望皇上许其自新，遣使臣前去审察诚伪。如果至诚，特赐俯纳，奉迎上皇以归，不复事天临民。陛下但当尽崇奉之礼，庶天伦厚而天眷益隆。”上曰：“卿言甚当。然此大位非我所欲，盖天地祖宗宗室文武群臣之所为也。自大兄蒙尘，朕累遣内外官员赍金帛迎请，也先挟诈不肯听。若又使人往，恐假以送驾为名，羁留我使，率众来犯京畿，愈加苍生之患。卿等更加详之，勿
遗后患。” 

上皇驾至大同。先是，也先入寇，声言选战马