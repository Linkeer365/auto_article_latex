
也先复遣使致书，辞悖慢。兵部尚书于谦见帝泣言曰：“寇贼不道，势将长驱深入，不可不预为计。迩者各营精锐，尽遣随征，军资器械，十不存一。宜急遣官分设，召募官舍馀丁义勇，起集附近民夫，更替沿河漕运官军。令其悉隶神机等营，操练听用。仍令工部齐集物料，内外局厂昼夜并工，成造攻战器具。京师九门，宜用都督孙镗、卫颖等给领兵士，出城守护，列营操练，以振军威。选给事中御史如王竑等，分出巡视，勿致疏虞。徙郭外居民于城内，随地安插，毋为寇掠。通州坝上仓粮，不可捐弃以资寇，令在官者，悉诣关支准为月粮之数，庶几两得。”帝嘉纳之。以兵部郎中罗通、给事中孙祥并为副都御史，分守居庸、紫荆等关。以薛瑄为大理寺丞，分守北门。命侍讲徐珵、杨鼎，检讨王询等行监察御史事，分镇河南、山东等处要地，抚安军民。令各处招募民壮，就令本地官司率领操练，遇警调用。起杨洪、石亨于诏狱，命洪仍守宣府，亨总京师兵马。亨有威望，方面巨躯，须垂至膝。先协守万全，坐不救乘舆，械系诏狱。至是，以于谦言赦出之，使总京营兵马赎
罪。 
