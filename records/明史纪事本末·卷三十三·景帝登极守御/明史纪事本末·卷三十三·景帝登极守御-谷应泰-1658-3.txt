赂至即归上。都督郭登闭门不纳。上传旨曰：“朕与登有姻㜕，何外朕若此！”登遣人传奏曰：“臣奉命守城，不敢擅启闭。”随侍校尉袁彬以头触门大呼，于是广宁伯刘安、给事中孙祥、知府霍宣同出见，献蟒龙袍。上以赐伯颜帖木儿及也先弟大通汉英王。上曰：“秋稼未收，军士久饥，可令刈以入城。”又曰：“也先声言归我，情伪难测，且严为备。”从骑叩城下索犒军资，并内官郭敬等金银共万馀两来迎驾。
既献，复不应。 

初，也先来索赂，郭登曰：“此绐我耳！莫若以计伐其谋，劫营夺驾入城，此为上策。”乃谋以壮士七十馀人，饷之食，令奋前执其弓刀，因拥上还。召壮士与之盟，激以忠义，约事成高爵厚禄。士皆奋跃用命，已书券给之。会有沮者，既淹久，寇觉，惊扰而去。时登练兵振武，誓以死守大同。将士咸感奋
，屡出奇挫敌，故以孤城得全。 

也先拥上道宣府，总兵杨洪闭城门不出。事闻，逮洪系诏狱。上出塞，过猫儿庄、九十海子，历苏武庙、李陵碑。二十八日，至黑松林，也先营在焉。