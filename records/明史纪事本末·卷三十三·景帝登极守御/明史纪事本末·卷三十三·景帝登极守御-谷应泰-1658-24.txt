善归。夫中国所恃者信义也，不迎不义，失词非信。就令彼诈，我备在也。”翰林邢让亦以为言。帝曰：“上皇朕兄，岂有不迎？彼情叵测，正欲探之。情诚而迎，又何暮焉。”杨善既出境，也先使所善田民者，为馆伴来迎，且有所探，饮帐中，谓善曰：“我亦中国人，被留于此。前者土木之役，六师抑何弱也？”善曰：“当是时，六师之劲悉南征，而中贵人振欲邀太上幸故里，止扈从，一不为备，故溃。虽然，彼幸而胜，未见为福。今者南征之士悉归，可二十万。又募中外材官技击，得三十万。悉教以神枪、火炮、药弩，射命中，百步之外洞人马，复穿七札。又用言者计，沿边要害，皆隐金椎三尺，所值蹄立穿。刺客林立，夜度营幕若猿猱。而皆已矣，置之无用矣。”问：“何以言无用？”曰：“和议成，方且欢饮若兄弟，而又何用也！”其人悉以语也先。二十九日，至也先营，值其出猎。八月初二日丁卯，与也先相见，也先问减马价故。善曰：“往时外使，不过三十人。今多至三千馀人，即稚子亡弗赉者，金帛器服络绎载道，而岂得言薄？”也先曰：“然则奈何留我使？予我帛，时剪裂幅不足者？”善曰：“帛有剪裂不足者，通事为之也，事露而诛矣。即所进马有劣弱，而貂